Proszę pamiętaj o zamknięciu strumienia danych.
Dlaczego jest to ważne? Podstawowym powodem jest tutaj zarządzanie przez system operacyjny tak zwanymi uchwytami
do otwartych plików. Otóż systemy operacyjne, które znam mają limity, które pozwalają na otwarcie
np. 2048 plików jednocześnie przez każdy program.
Liczba ta jest na tyle duża, że nie zauważasz tego ograniczenia w codziennym użytkowaniu.
Jeśli jednak napiszesz program, który będzie otwierał pliki bez ich zamykania możesz z łatwością wyczerpać ten limit.

Bardziej przyziemnym powodem jest tak zwane buforowanie.
Zapis do pliku może być buforowany (i jest w części przypadków przez klasy ze standardowej biblioteki Javy).
Oznacza to tyle, że wywołanie metody write tak naprawdę jeszcze niczego na dysku nie zapisuje.
Zapisuje te dane w buforze, który zrzucany jest na dysk. Taki zabieg jest wykonywany aby przyspieszyć zapis danych.
Jeśli nie zamkniesz pliku może to doprowadzić do sytuacji, w której w buforze zostaną dane, które jeszcze
nie zostały do pliku zrzucone. Zostaną one wówczas utracone, a tego chcielibyśmy uniknąć :)